os’o cu cohivi, ‘otes’a ana ‘o pcoo ta ba’i! ha ha ha ha.
tato talʉa sia ‘o ecingʉ, tenas’a mʉchʉ ho hucma.
a tato eno toehunga sia ho tato cu oepʉngʉ.
 'o’oko acʉhʉ u’hutan’e ho yusuhngu.
 'o!
ak’i! panonteko skueni? mimza acʉhʉ yontan’e.
te’o eno ehohamo maitan’e. imu cohivi ne noana’o moso la na’no meoisi ‘o puku mo ake’i hicu, la meelʉ tʉtpʉtʉ to yuansou ho ‘o’oko.
ak’i, o’a i’os’a ta’uzva! manci mono na’no okosi ‘e puku maitan’e?
mo conci hie, mo uhne ezoyʉ ho yaheoa ‘o maameoi, ‘o ‘o’oko to huehungu mo yone emoo ho toehungu yoyaso.
'o’oko! temza i’vaha eutotaveia na muu, ‘ote so’la momaemaezo to puku hola muni, tasi s’a talʉi hocu tʉtpʉta ho ana na muu, imu cu cohivi?
temu talʉa ‘o isi eutotaveia ta amomu.
isi yainca to amo ho ino, ‘ote la momaemaezo to puku ho la muni, panoeno puku? ‘amoc’o leoknuyu ‘o maameoi!
puku~ puku~ puku~ puku~ nahocu yuyafo puku, nahocu yuyafo puku nahocu yuyafo puku, aenu na puku? panoeno puku? uk’a ci puku! uk’a ci puku.
nahocu yuyafo puku~ nahocu yuyafo puku~
puku ~ puku ~ puku ~ puku ~ puku ~ sia namo ‘aoko yohoʉ a’o, o’a imu no cohivi? la’u tʉtpʉta ‘o lamomaemaezo a’o ho muni?
ihe talʉi to ‘o’oko ho mo muni ‘o puku, micu mongsi, mo maica ihe cohivi zou puku no meoisi ‘omo esmi. mo toekukuyungu to aemana ho biebiemi to tehe yoni totoefʉngʉ.
o’a mos’a meelʉ totoefʉngʉ to mcoo to puku, isicu tʉtpʉta ‘o ’avai, isi ana ‘o mcoosi, ana ‘o fou si, isin’a paikukuyungvi, to sʉesʉ ‘o seusi, aucunu hmuyu ‘o emoo, a’ʉmta smoyoa ho isi aiti.
a’ʉmtʉ smoyo ‘o ‘o’oko,mo abohtʉ,  tiv’ov’ohʉ totoefʉngʉ ‘o mocmo ci ‘o’oko, pantomo totoefʉngʉ to f’uf’u to hopo, pantomo totoefʉngʉ to acivungu, ko’ko o’a isis’a elʉa to puku, at’inghi mo asngʉcʉ noukuyungu to emoo ‘o puku ho toesoso, ‘o ‘o’oko mioc’o asngcʉ totoefʉngʉ, ac’ʉhʉ nemo yuovei ‘o amo ho ino.
‘o’oko mimzacu yuovei, mimza mahafo to mo mafe ci fou ho yoskʉ, nahocu emoyafo ho ana ‘e ‘oanʉ…
mancis’a o’te mako yaa yut’ingi to ‘o’oko?
'ama bʉntʉntʉhʉ!! mancis’a maica? ‘amamohcu esmi ‘o meino puku.
mancis’a maica? mancis’a maica? aenu ‘o' oko ‘u?
mancis’a maica? mancis’a maica? mamo uvo na ‘o’oko?
’ama mohcu esmi ‘o meoi no puku!
o’a imza peelʉi to’usni ‘o ‘o’oko.
mo’so angu meoisi ho pak’i ‘o puku.
ino amo to’usni a’o !!  to’usni a’o !! to’usni a’o!!
na’no nac’o ho sʉ’no ‘e maameoi ta ‘o’oko.
acʉhʉ yu’eteunu haah’o.
teto toehunga ta’to’tohʉngva, te yainenu ho te tʉtpʉta ‘o kuici puku?
teto eno peela tʉtpʉta ‘o puku mo angu meoisi?
'a teto eno tokeʉpʉi.
iko ta’unano c’o uhngu?
 'a!! teto moyai emi, sao’as’a mo kaebʉ to emi ‘o puku.
'a teto cu aupcio moyai emi, teto ko’ko eno aupcieva tʉtpʉta ‘o kuici puku.
teto cu meemi.
isi ‘amaknano ʉmnʉa to puku ‘o na’ausna to emi, mai to isi yainca to yahafo, poa moyomo ‘o puku, ko’ko ihecu peela opcoza ‘o kuici puku.
‘aʉmta sʉ’nova ‘e puku, a’ha’va po’hcingha ‘o oko ‘u, ho yaa ‘o nsou si, te’o asansana tʉtpʉta ho opcoza,‘o’a nate poa i’vaho bonʉ to ‘o’oko.
ihe toehunga tʉtpʉta ho seo’isi ‘o kuici puku ne mo moyomo, ihe puipuya ho hiz’oz’a ‘o puku,ne mio, mo esmi ‘omo taunona’vʉ ci a‘a’ausna.
ho isi puipuya ’o meoi no puku, mo aha’o po’e ho tmu‘o’okosi, micu toesoso ho mei’unumaica, ahoi ne mio… micu na’no si no ‘o’okosi ‘o isi aiti ci puku maitan’e.
‘o isi payo’a ci oko ci ‘avai, mo maezo tmupuku ho toesoso to aukukuyungu to emoo he, mais’a isi no’upi ‘omo nac’o ci maameoisi. 
conci hie, mo aoko yonto aukukuyungu to emoo ho puku pukusa ‘omo botngonʉ ci puku,‘iama isi pa’cohivineni, mo i’vaho mahmahafo ‘o ino ta emoo tan’e.
atavesi ne mio, ohe cula yainca honci pano la noukukuyungu to emoo ho muni ci puku, panto tehe esmiza cimo ʉmnʉ ci ‘a’asna ‘e emoo eni.
imu cu cohivi ‘e ehohamva no puku? ‘ote la smoyoa hola muni ‘o puku, ’aito cu no cohivi, la he eʉsvʉta to puku ho tato yʉpteʉlʉ to mo ʉmnʉ ci a‘a’asna, teto la toehunga ngohza ‘omo mav’ov’o ci puku.
nongonongo ci puku, amaknano bitano to cou.
tʉtpʉta ho aiti kuici puku, tʉtpʉta ho hiz’oz’a.
toesoso ho muni, nongonongo ci puku.
kaebeni ‘e puku, kuici puku.
kuici puku.
‘aveoveoyʉ.
